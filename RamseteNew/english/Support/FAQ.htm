<html>

<head>
<meta http-equiv="Content-Type"
content="text/html; charset=iso-8859-1">
<meta name="Author" content="Angelo Farina">
<meta name="GENERATOR" content="Microsoft FrontPage 4.0">
<title>F.A.Q.</title>
</head>

<body>

<hr>
<p align="center"><font face="Verdana" size="5">F.A.Q.</font></p>
<hr>

<div align=justify><font face="Verdana" size="2">

<p><strong>Perchè si chiama Ramsete?</strong></p>

<p>Poichè è stato il primo software
di simulazione acustica che ha utilizzato fasci piramidali, abbiamo pensato ad
un nome che avesse una vaga attinenza con le piramidi egiziane.</p>

<p><strong>Ramsete può essere usato
anche all'aperto?</strong></p>

<p>Si, ma con tutte le precauzioni
del caso; infatti Ramsete è nato come programma per interni e non tiene conto
di effetti che mentre all'interno sono deltutto trascurabili, all'esterno non lo
sono affatto quali l'effetto radente, il gradiente termico, la direzione del
vento ecc.</p>

<p><b>Qual è il margine di errore di Ramsete nella
valutazione della propagazione in ambiente aperto (limitatamente al calcolo di
sorgenti e ricevitori posti a distanze di circa 100-150 metri) e considerando il
valore globale del livello sonoro espreso in dB(A)?</b></p>
<p>L'errore
cresce fortemente con la distanza.&nbsp; L'errore è inferiore a 2 dB(A) sino a circa 50 m, poi però cresce
notevolmente, soprattutto in caso di propagazione radente su terreno
pianeggiante. A 100 m è già dell'ordine dei 4-5 dB(A). Ramsete è sconsigliato
per distanze maggiori di 100 m.
A tale proposito si può consultare la&nbsp;
pubblicazione dell'ing. Farina n.&nbsp;140 scaricandola dal sito (<a href="http://pcfarina.eng.unipr.it">http://pcfarina.eng.unipr.it</a>).</p>

<p><strong>Quali sono i parametri
internazionali da cambiare?</strong></p>

<p>Bisogna scegliere come lingua
l'inglese (Gran Bretagna)e dimpostare come separatore decimale il punto (.) e
come separatore di elenco il punto e virgola (;).</p>

<p><strong>Come si fa a stampare una
schermata di Ramsete?</strong></p>

<p>Come una schermata di un qualsiasi
programma. (Alt+Stamp) per catturare la schermata ed avere l'immagine nella
clipboard; a questo punto si può incollare in un qualsiasi programma e stampare.</p>

<p><strong>Quando bisogna dichiarare
&quot;obstructing&quot; una parete?</strong></p>

<p style="margin-top: 0; margin-bottom: 0">In linea teorica va dichiarata
&quot;obstructing&quot; una qualsiasi faccia che si trova fra una sorgente
immagine della sorgente ed un qualsiasi ascoltatore.</p>

<p style="margin-top: 0; margin-bottom: 0">Se
una parete non viene dichiarata &quot;obstructing&quot; viene attraversata dal
raggio che la impatta senza che vi sia decremento di energia qualsiasi sia il
potere fonoisolante proprio del materiale della parete stessa.</p>

<p><strong>Quante pareti obstructing si possono
interporre tra una sorgente ed un ricevitore ?</strong></p>

<p>Non c'è un limite, se non
l'accrescere del tempo di calcolo.</p>

<p><strong>Come si imposta il calcolo della
diffrazione di una barriera?</strong></p>

<p>Ogni volta che una superficie
dichiarata &quot;obstructing&quot; presenta un bordo libero viene
automaticamente effettuato il calcolo della diffrazione, tenendo conto del
minimo cammino possibile. L'algoritmo tiene conto al massimo di due diffrazioni
in successione fra una sorgente ed un ricevitore.</p>

<p><strong>Che cosa significa
superficie &quot;monopermeable&quot;?</strong></p>

<p>Una superficie dichiarata &quot;monopermeable&quot;
ha caratteristiche simili a quelle di una &quot;obstructing&quot;, ma solo per
l'onda diretta che la attraversa. Ciò significa che se si disegna una scatola
composta da pareti &quot;monopermeable&quot; con dentro una sorgente, tutti i
raggi emessi dalla sorgente verranno decrementati del potere fonoisolanete
proprio del materiale, ma invece di continuare a rimbalzare all'interno della
scatola, i raggi usciranno semza più rientrarci.</p>

<p><strong>Quanti ascoltatori bisogna
inserire nella geometria per avere una mappatura corretta?</strong></p>

<p>Per ottenere una mappatura
corretta bisogna tenere conto che gli unici valori &quot;veri&quot; che il
software mappa sono quelli in cui è presente un ricettore. Tutti gli altri sono
ottenuti per interpolazione e quindi variando il metodo di interpolazione può
variare anche la mappa. L'abilità sta quindi nel saper correttamente disporre
gli ascoltatori nello spazio. La pratica suggerisce di predisporre un reticolo
con passo costante aggiungendo qualche ascoltatore in prossimità di situazioni
di discontinuità (p. es. barriere) e alla sorgente (in modo che non si creino
dei falsi minimi fra la sorgente e l'ascoltatore più vicino). In campo
completamente diffuso, invece, la densità di ascoltatori può progressivamente
calare con la distanza dalla sorgente.</p>

<p><strong>Con quale grado di
precisione bisogna introdurre la geometria?</strong></p>

<p>Viste le lunghezze d'onda in gioco
in campo audio non conviene certamente introdurre particolari come la maniglia
di una porta o gli intarsi di un capitello; tali dettagli servono solo ad
appesantire il modello aumentando a dismisura il numero di superfici della
geometria 3d. L'aumento del numero delle facce ovviamente si ripercuote sul
tempo di calcolo. Inoltre bisogna tenere presente che la precisione del modello
geometrico contribuisce sì all'accuratezza dei risultati ma solo se il numero
di piramidi lanciate è così elevato che la divergenza geometrica al momentro
dell'impatto ha prodotto una sezione del fascio inferiore alle facce più
piccole disegnate; altrimenti il tracciatore non si accorge dell'esistenza di
facce tanto piccole e tale dettaglio è come se non fosse disegnato.</p>

<p><strong>Come si fa a simulare
l'isolamento di pareti multistrato?</strong></p>

<p>Se la il materiale è lo stesso su
tutte e due le facce della parete basta attribuire al materiale il potere
fonoassorbente del materiale esterno e come potere fonoisolante il potere
fonoisolante complessivo di tutti gli strati. Infine è necessario dichiarare
questa parete &quot;obstructing&quot;. Se la parete composta è presenta invece
sulle due facce materiali diversi, bisognerà oltre ad aver disegnato la parete
come già detto, disegnarne una parallela a 10 cm di distanza del materiale di
finitura della seconda faccia. Tale seconda parete non deve essere dichiarata
&quot;obstructing&quot; e quindi non ha importanza il potere fonoisolante
attribuito nel Material Manager.</p>

<p><strong>Che differenza c'è fra
alfa ramsete ed alfa sabine?</strong></p>

<p>Ramsete, come la gran parte dei programmi tipo &quot;ray
tracing&quot;, richiede in 
ingresso i valori &quot;veri&quot; del coeff. di assorbimento, non i valori
&quot;di 
Sabine&quot;. I valori veri sono in generale più bassi di quelli di Sabine, 
fattosta che i primi non superano mai uno, mentre i secondi si. Questo è 
stato inizialmente studiato dall'ing. Olliaro del Politecnico di Torino (mi 
pare nel 1996), ed in seguito da un gruppo di ricercatori inglesi (Steve 
Vance e colleghi), che hanno recentemente pubblicato una serie di tre 
articoli su Applied Acoustics. In sostanza, si è visto che i programmi basati
sull'acustica geometrica 
richiedono in ingresso i coeff. di assorbimento di Millington, non di 
Sabine. A seguito della pubblicazione di tali studi, ho introdotto in 
Ramsete la conversione automatica fra valori di Alpha Sabine e valori di 
Alpha Millington. Quindi, se avete i valori di Alpha Sabine tratti da una 
prova ISO 354, li introducete nella maschera apposita di Material manager, e 
tali valori vengono automaticamente convertiti (ridotti) nei corrispondenti 
valori di Alpha Millington. Se viceversa avete dei valori di Alpha &quot;vero&quot;, 
ad esempio da misure con la tecnica intensimetrica (o in subordine con il 
tubo di Kundt), allora vanno introdotti nella maschera di &quot;Alpha Ramsete&quot;, 
ed essi verranno automaticamente trasformati nei corrispondenti valori di 
Alpha Sabine. 
</p>

<p><strong>Che cosa è il parametro
delta?</strong></p>

<p>Il parametro &quot;delta&quot; è il coefficiente di
&quot;scattering&quot;, definito dalla nuova 
norma ISO sviluppata da Vorlander e Rindell. Si veda il recente articolo di 
Vorlander e Mommertz su Acustica/acta acustica di Dicembre 2000. Sullo 
stesso volume c'è anche un mio articolo, che spiega dettagliatamente come il 
coeff. di scattering è stato introdotto in Ramsete. In sostanza, è il 
rapporto fra energia riflessa in direzione non speculare e l'energia 
riflessa totale. Per superfici liscie normali (intonaco, cemento, pavimento, 
etc.) il valore standard 0.1 va bene. Per superfici più &quot;mosse&quot;, si
possono 
avere valori più elevati (sino a 0.5). Valori maggiori di 0.5 possono essere 
ottenuti solo con speciali pannelli diffondenti, usati negli studi di 
registrazione o nei teatri, nel qual caso i valori del coeff. di scattering 
vengono normalmente forniti dal costruttore dei pannelli. 
</p>

<p><strong>Come si fa a &quot;tarare
il modello&quot;?</strong></p>

<p>La taratura del modello è forse
la parte più difficile e delicata del programma in quanto implica conoscenze di
base che vanno dalla metodologia di misura del locale reale alla corretta scelta
dei materiali nel data base di Ramsete (o alla reperibilità di certificati di
prova) alla corretta interpretazione dei risultati elaborati dal software. Non
ultimo l'aver disegnato correttamente la geometria con il giusto compromesso fra
numero di facce ed accuratezza del modello 3d inserito. Normalmente per la
taratura del modello può occorrere fino al 50% del tempo dell'intero lavoro.
Purtroppo, soprattutto nella fase iniziale e ancora di più le prime volte che
si usa il programma, la precisione dei risultati dipende quasi totalmente dai
dati in ingresso (geometria, sorgente, materiali....) e l'errore che si può
commettere è di gran lunga superiore all'accuratezza del programma. Con
l'esperienza si riusciranno ad ottenere ottime convergenze con i casi reali
utilizzando quasi sempre i materiali di default e senza essere costretti ad
inventare materiali con coefficienti di fonoassorbimento tali per cui il tempo
di riverberazione misurato risulti uguale a quello calcolato. Questa forzatura,
per quanto possibile, va evitata.</p>

<p><strong>Quali sono i valori
corretti di alfa e beta?</strong></p>

<p>La taratura di Alfa e Beta è una strana storia, la domanda ci
è stata fatta 
più volte. Precisiamo 
due fatti:<br>
a) lanciando molte piramidi, allorchè il tempo critico eccede la lunghezza 
della risposta all'impulso, non c'è più alcuna correzione della coda da 
fare, e quindi Alfa e Beta sono ininfluenti. Con i computer veloci di oggi, 
capitano sovente casi semplici nei quali si possono lanciare 64.000 piramidi in poche 
decine di secondi, ed il problema è risolto;<br>
b) se l'ambiente non ha forme strane o geometrie complesse, ma la solita, 
classica sala o aula o teatro, allora l'ambiente è Sabiniano, e quindi Alfa 
vale 2 e Beta 0.1, e non c'è un reale bisogno di taratura. 
 
</p>

<p>Se non siamo in nessuno dei due casi suddetti, allora vale la pena di fare 
la taratura di Alfa e Beta. Ad esempio potremmo essere in un ambiente 
industriale basso e vasto, con ostacoli &quot;obstructing&quot; qua e là. Il
trucco è 
il seguente: siccome al crescere del numero di piramidi si ottiene una 
risposta indipendente da Alfa e Beta, occorre fare due simulazioni, 
utilizzando un'unica sorgente ed un ridotto numero di recettori (cosi' il 
calcolo è veloce), una con molte piramidi (ad esempio 64000) e l'altra con il 
numero di piramidi che si intende poi utilizzare nelle simulazioni normali 
(quelle con molte sorgenti e ricevitori, che dunque non possono essere fatte 
con 64000 piramidi) - ad esempio 2048. Fatte queste due simulazioni (con 
nomi diversi, ovviamente), si apre AlfaBeta Optimizer, si caricano i 
risultati delle due simulazioni, e si &quot;editano&quot; a mano i valori di
Alfa e 
Beta finchè le due curve (rossa e blu) non sono sovrapposte. Non bisogna 
preoccuparsi di quello che accade nella parte troppo tardiva della coda 
sonora (che tanto con poche piramidi è sempre incerta), occorre invece 
ottimizzare l'aderenza delle due curve nella parte più importante della 
risposta all'impulso, cioè nei primi 20 - 25 dB di decadimento. 
 
</p>

<p><strong>Quante piramidi bisogna
sparare per ottenere un risultato affidabile?</strong></p>

<p>Solo pochi anni fa con la limitata
potenza di calcolo dei computer, si doveva far ricorso ad espedienti quali la
taratura di alfa e beta ora descritta. Oggi come oggi (2001) si può lavorare
fin dall'inizio con un livello 7 o 8 senza per questo essere costretti ad attese
di più di un minuto. se questo accade o si è in presenza di casi particolari o
si è ecceduto nell'accuratezza della geometria o si è commesso qualche errore. 
</p>


<p><strong>Si può mappare su piani
diversi dal piano orizzontale?</strong></p>


<p>Si, anche su quello verticale e
laterale, ma ovviamente anche gli ascoltatori devono essere disposti di
conseguenza.</p>


<p><b>Dovendo
verificare l'attenuazione complessiva di una cabina insonorizzata che presenta
aperture di ingresso ed uscita del materiale, qual è la dimensione minima della
cabina che posso utilizzare affinchè i calcoli siano attendibili?</b><font face="Verdana"><o:p>
</o:p>
</p>
<p>Non
esiste una dimensione minima, ma bisogna tener presente che per cabine piccole,
è il concetto di &quot;potere fonoisolante&quot; che va in crisi. Ad esso si
deve sostituire il concetto di &quot;perdita di inserzione&quot;, che non è
altrettanto facilmente determinabile (in quanto, per un certo tipo di pannello,
dipende anche da forma e dimensioni della cabina). Se il corretto valore della
perdita di inserzione viene assegnata come &quot;R&quot;, il calcolo è corretto
anche per cabine molto piccole.</p>
<p><b>Dovendo
valutare gli effetti della diffrazione, quanti bordi di strutture geometriche
considera ramsete nel calcolo?</b></p>
<p>Il
numero massimo di diffrazioni sucessive è due, ma solo se si attiva la
corrispondente opzione nel tracciatore. Infatti l'impostazione di default è 1.</p>
<p><b>Sarebbe
utile avere nella finetra del Ray Path anche il calcolo del tempo di ritardo tra
onda sonora diretta e successive</b></p>
<p>Tale
parametro, denominato ITDG, veniva calcolato nelle versioni precdenti di Ramsete
(era persino possibile farne la mappatura). La sua visualizzazione è stata
disattivata, poichè la maggior parte degli utenti pareva interpretarlo in modo
improprio (allo stesso modo, è stata disattivata la visualizzazione di T60).</p>
<p><b><span style="mso-fareast-font-family: Times New Roman; mso-ansi-language: IT; mso-fareast-language: IT; mso-bidi-language: AR-SA">Dove
posso trovare una spiegazione esaustiva dei vari parametri che il ramsete View
calcola (D, Tbar, C80, C50, Aeq, ....)</span></b></p>
<p>Esistono
alcune belle pubblicazioni di Carmine Ianniello sulla Rivista Italiana di Acustica che
descrivono questi parametri. In alternativa, può consultare&nbsp;il par. 3.2&nbsp;della
pubblicazione n.&nbsp;105 dell'ing. Farina (scaricandola dal sito
<a href="http://pcfarina.eng.unipr.it">http://pcfarina.eng.unipr.it</a>).</p>

<p><strong>E' normale che Ramsete2 non mappi il T60?</strong></p>

<p>
Le "vecchie" versioni di Ramsete visualizzavano il valore di T60, oltre che
di T20, T30, etc. La maggior parte degli utenti, tuttavia, si lamentava
perchè i valori di T60 non "tornavano" con le misure sperimentali nella
stessa sala. La realtà è che non si misura mai T60: secondo la norma ISO
3382/1997, le grandezze "standard" da misurare sono T20 e T30.
In conseguenza a ciò, abbiamo rimosso la visualizzazione del parametro T60,
che generava solo confusione.
Tutti usano solitamente T30 (sia in fase di misura, sia di calcolo), anche
se alcuni lo "ribattezzano" impropriamente T60.
Se comunque vuole avere accesso ai valori di T60 "veri", essi continuano ad
essere salvati nel file che contiene tutti i parametri acustici (quello con
estensione .-_A, per intenderci) . E' un normale file ASCII, importabile in
Excel, che compendia tutti i risultati del calcolo.
Entro tale file, i valori di T60 sono l'ultimo blocco di dati in fondo.
Causa uno stupido errore di copia-incolla delle righe di programma, tale
blocco è indicato erroneamente come T30 (come il blocco superiore, che
contiene davvero T30), mentre invece dovrebbe esserci scritto T60.
Continuo a non capire a cosa serva visualizzare i valori di T60, è un
parametro privo di alcuna utilità pratica. Mapparlo, poi, non serve proprio
a niente, T60 (ed anche T20, T30) sono parametri che non hanno variazione
spaziale (se non causata da errorini di calcolo), essi assumono lo stesso
valore in tutta la sala...
</p>

<p><strong>Nell'utilizzo del Creator BZ è possibile che a fronte di una potenza
elettrica di 500 w in Bz7, con tutte le frequenze attive, ottenga Lw di 1.7
dB con una sensitività di 95.5 dB/w/m? </strong></p>
<p>
Va chiarito che il modulo "Create Source BZ" è
assolutamente obsoleto,  verrà rimosso nella prossima release di Ramsete. La
gran parte degli utilizzatori, infatti, lo usa del tutto a sproposito. Tale
modulo non effettua alcun calcolo, è l'utilizzatore che deve introdurre in
esso i valori opportuni di tutti i parametri acustici della sorgente sonora.
La potenza elettrica in W non entra in alcun calcolo, uno può scrivere
qualunque numero in tale cella, ed il risultato acustico non cambia (è una
sorta di documentazione delle caratteristiche della sorgente, come il nome
del costruttore, il modello, l'impedenza elettrica e la sensitività).
Il calcolo si basa unicamente sui valori di potenza sonora (come è corretto
che sia) e di direttività, che debbono venire specificati dall'utente nel
caso si utilizzi il modulo Create Source BZ. Io comunque le consiglio di NON
utilizzare tale modulo, ed impiegare invece l'ISO3744/46, oppure la nuova
opzione di interpolazione delle curve di direttività (Interpolate Polar). In
questo secondo caso, occorre comunque specificare poi manualmente i livelli
di potenza in ogni banda di ottava. Se essi non sono dichiarati dal
costruttore dell'altoparlante, ma si conosce solo ciascuna banda d'ottava:
- potenza elettrica nominale W in watt
- sensitività S in dB/1W,1m sull'asse
- efficienza E% in percentuale
- fattore di direttività Q
Occorre operare manualmente il calcolo dei livelli di potenza . La formula è
la seguente:
Lw = S - 10logQ +10log(W*E%/100)

Se anzichè il fattore di direttività Q è nota la direttività D in dB, la
formula diventa:
Lw = S - D +10log(W*E%/100)

Si potrebbe anche pensare di introdurre tale formulino nella mascherina di
Ramsete in cui si introducono le curve di direttività, ma essendo la stessa
banale, abbiamo preferito lasciare all'utente di calcolare il corretto
valore di Lw. Ramsete non ha la pretesa di sostituirsi ad un manuale di
acustica, è solo uno strumento per fare la parte pallosa dei calcoli, e si
presume che venga usato come ausilio alla progettazione acustica, non come
una "black box" che pensa a tutto... Non è un "sistema esperto", ma un
software tecnico che va "condotto per mano" da un tecnico acustico.
</p>

</font></div>

<hr>

</body>
</html>
